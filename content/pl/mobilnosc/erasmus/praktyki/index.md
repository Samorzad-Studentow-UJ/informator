---
title: Erasmus+ Praktyki
stub: false
---
Zagraniczna praktyka zawodowa w ramach programu Erasmus+ służy zdobyciu praktycznych umiejętności powiązanych ze studiowanym kierunkiem, musi być integralnie związana z daną dziedziną, tokiem studiów i oczekiwanymi kompetencjami absolwentów. 

Na praktykę Erasmus+ można wyjechać do zagranicznej instytucji, np. przedsiębiorstwa/firmy, placówki naukowo-badawczej, organizacji non-profit i do innych instytucji typu muzea, biblioteki, szpitale itp.  W pewnych przypadkach będzie ona stanowiła integralną część programu studiów (praktyka obowiązkowa), w innych – będzie dawała możliwość zdobycia dodatkowych kompetencji i umiejętności (praktyka nieobowiązkowa). 

**Dla kogo?**  

Studenci, stażyści, praktykanci, uczniowie, dorośli słuchacze, osoby młode, wolontariusze, nauczyciele akademiccy, nauczyciele, osoby prowadzące szkolenia, osoby pracujące z młodzieżą, zawodowi pracownicy organizacji działających w obszarze kształcenia, szkoleń i młodzieży. Program dociera jednak do tych osób za pośrednictwem organizacji, instytucji, organów lub grup organizujących takie działania.  

* studenci wszystkich wydziałów Uniwersytetu Jagiellońskiego. 
* studenci studiów I, II, III stopnia studiów lub jednolitych studiów magisterskich (zarówno stacjonarnych, jak i niestacjonarnych) bez względu na obywatelstwo 
* studenci, którzy w momencie wyjazdu mają zaliczony ostatni semestr studiów 
* studenci po ukończeniu pierwszego roku studiów licencjackich lub jednolitych studiów magisterskich. 
* absolwenci Uniwersytetu Jagiellońskiego (rekrutacja do programu odbywa się jednak na ostatnim roku studiów, a nie po uzyskaniu statusu absolwenta) 
* studenci, którzy w trakcie wyjazdu nie będą korzystać z urlopu dziekańskiego lub studenckiego 

Słuchacze studiów podyplomowych nie są uprawnieni do uczestnictwa w programie.  

Studenci studiujący na I roku studiów uzupełniających magisterskich lub studiów doktoranckich w momencie wyjazdu na praktykę muszą ukończyć pierwszy semestr studiów. 

 

**Gdzie można pojechać?** 

Praktyka może być realizowana w kraju uprawnionym do uczestniczenia w programie (28 krajów UE, Islandia, Lichtenstein, Norwegia, Turcja) w instytucji zagranicznej. Praktyka nie może być realizowana [w instytucjach unijnych oraz w instytucjach odpowiedzialnych za zarządzanie unijnymi programami](https://europa.eu/european-union/about-eu/institutions-bodies_en). 

 

**Kiedy i na jak długo?** 

Praktyka Erasmus+ KA103-2019 powinna rozpocząć się i zakończyć w okresie pomiędzy 1 czerwca 2019 roku a 31 maja 2022 roku. 

Wyjazd na studia Erasmus+ i praktykę Erasmus+ nie może nastąpić w tym samym czasie (wyjazdy są możliwe w tym samym roku akademickim, ale nie w tym samym okresie). 

Minimalny okres trwania praktyki wynosi 2 miesiące (60 dni). Miesiąc należy rozumieć jako 30 dni. 

Maksymalny okres finansowania wyjazdu na praktykę wynosi 3 miesiące (90 dni). 

Stypendium Erasmus+ będzie wypłacane maksymalnie przez okres 3 miesięcy.  

 

**Rekrutacja do programu** 

Co jest brane pod uwagę w czasie oceny kandydatów na wyjazdy? 

Do podstawowych kryteriów oceny kandydatów/ek ubiegających się o praktykę w ramach programu Erasmus+ należą: 

* celowość praktyki; 
* poziom znajomości języka obcego, w którym odbywać się będzie praktyka Erasmus+; 
* rok studiów w momencie odbywania praktyki; 
* obowiązek odbycia praktyki zawodowej w ramach aktualnie realizowanego kierunku studiów; 
* nawiązanie współpracy z instytucją przyjmującą; 
* poświadczona działalność w kołach naukowych i organizacjach studenckich, związana z realizacją konkretnych przedsięwzięć. 

Dodatkowe kryteria, jakie mogą być stosowane w przypadku uzyskania takiej samej średniej ważonej z kryteriów podstawowych przez więcej niż jednego kandydata/kę, to: 

* średnia ocen ważona za dotychczasowy okres studiów; 
* wynik rozmowy kwalifikacyjnej. 

  

**Jak wygląda procedura kwalifikacyjna na praktykę Erasmus+?**  

DOSZ sprawdza dopełnienie przez kandydatów/ki kryteriów formalnych. Po spełnieniu warunków formalnych kandydatury zostaną ocenione według wymienionych wyżej kryteriów kwalifikacji na podstawie złożonych dokumentów. 

Proces rekrutacji zostanie podsumowany na listach rankingowych. 

W przypadku tej samej liczby punktów rankingowych o przyznaniu stypendium Erasmus+ decydować będzie średnia ocen ważona za dotychczasowy okres studiów lub rozmowa kwalifikacyjna. 

Stypendium Erasmus+ otrzymają kandydaci/ki, którzy/re: 

* Uzyskają średnią ważoną nie mniejszą niż 2,00; 
* Oraz zajmą pierwsze miejsca na listach rankingowych. 

Warunkiem otrzymania dofinansowania będzie podpisanie umowy oraz złożenie wszystkich wymaganych przez DOSZ dokumentów, w podanych na stronie internetowej DOSZ terminach. 

 

**Organizacja wyjazdu** 

 

Jakie dokumenty trzeba podpisać przed wyjazdem na praktykę Erasmus+? 

Przed wyjazdem na praktykę Erasmus+ student/ka podpisuje następujące dokumenty: 

* „Porozumienie o programie praktyki" (Learning Agreement for Traineeships), czyli umowę między studentem/ką, instytucją przyjmującą i Uniwersytetem Jagiellońskim, określającą program i przebieg praktyki. 
* „Umowę" pomiędzy studentem/ką a Uniwersytetem Jagiellońskim na realizację wyjazdu w celu odbycia praktyki (Placement Contract), która szczegółowo określa warunki odbywania praktyki oraz wypłaty i rozliczenia stypendium; 

Ponadto student/ka zobowiązany jest do uzupełnienia testu językowego przed rozpoczęciem praktyki (OLS). 

  

**Jakie inne formalności czekają studenta przed wyjazdem na praktykę Erasmusa?** 

Każdy/a stypendysta/ka Erasmus+ jest zobowiązany ubezpieczyć się przed wyjazdem od następstw nieszczęśliwych wypadków, od odpowiedzialności cywilnej w miejscu pracy lub prywatnej oraz uzyskać odpowiednie ubezpieczenie zdrowotne. 

Podstawowe ubezpieczenie zdrowotne gwarantuje Europejska Karta Ubezpieczenia Zdrowotnego wydawana przez NFZ. Karta obowiązuje tylko w krajach Unii Europejskiej i obejmuje tylko część świadczeń związanych z leczeniem. Szczegółowe informacje znajdują się na stronach NFZ. Przy wyjeździe np. do Turcji należy wykupić polisę w firmie ubezpieczeniowej. 

  

**Jakie formalności czekają studenta po powrocie z praktyki Erasmus+?** 

Po powrocie z instytucji przyjmującej student/ka jest zobowiązany/a: 

* Przedstawić potwierdzenie odbycia praktyki wystawione przez instytucję przyjmującą, zawierające faktyczną datę rozpoczęcia i zakończenia praktyki oraz ocenę praktyki, znajdujące się na ostatnich stronach Learning Agreement for Traineeships ('section to be completed after mobility') 
* uzupełnienić test językowy po zakończeniu praktyki (OLS) 
* wypełnić ankietę stypendysty Erasmus+ on-line 

**Czy instytucja przyjmująca na praktykę zapewnia zakwaterowanie?** 

Może zapewnić, ale nie jest do tego zobowiązana. Zasady Erasmus+ nie nakładają na instytucję organizującą praktykę obowiązku zapewnienia praktykantom/kom zakwaterowania, ale instytucja ta powinna przynajmniej udzielić informacji o możliwościach jego znalezienia. 

  

**Czy praktyka za granicą zostanie zaliczona przez Uniwersytet Jagielloński?** 

Tak, jest to wymóg programu Erasmus+. Zaliczenie praktyki Erasmus+ jako praktyki obowiązkowej, która stanowi integralną część studiów na UJ, następuje po wcześniejszym uzgodnieniu z koordynatorem/ką praktyk obowiązkowych w macierzystym instytucie. W przypadku praktyki nieobowiązkowej należy zadbać o jej wpisanie do Suplementu do Dyplomu jako dodatkowego osiągnięcia studenta/ki. W obydwu przypadkach zaliczenie praktyki będzie wymagało dostarczenia przez studenta/ki dokumentu, w którym instytucja przyjmująca potwierdzi jej zrealizowanie. 

 

**Rekrutacja** 

Kolejne rekrutacje w następujących terminach: 

* 1-20 maja 2022 – rekrutacja na praktyki, które rozpoczną się między 1 lipca 2022 a 30 listopada 2022; 
* 1-20 lipca 2022 – rekrutacja na praktyki, które rozpoczną się między 1 września 2022 a 31 stycznia 2023; 
* 1-20 września 2022 – rekrutacja na praktyki, które rozpoczną się między 1 listopada 2022 a 31 marca 2023; 
* 1-20 listopada 2022 – rekrutacja na praktyki, które rozpoczną się między 1 stycznia 2023 a 30 kwietnia 2023; 
* 1-20 stycznia 2023 – rekrutacja na praktyki, które rozpoczną się między 1 marca 2023 a 31 maja 2023; 

  

  

**PROCES REKRUTACJI:**  

Krok pierwszy: Student/ka zainteresowany/a odbyciem praktyki zagranicznej w ramach programu Erasmus zapoznaje się z [Zasadami realizacji Programu Erasmus+ Praktyki na Uniwersytecie Jagiellońskim](https://erasmus.uj.edu.pl/documents/139673638/140339486/Zasady+realizacji+Programu+ERASMUS%2B+Praktyki+-+2018-19.pdf/a019cd64-73b6-4c5a-9b30-a112b76f1c99). 

Krok drugi: Jeżeli student/ka spełnia wszystkie wymogi formalne przewidziane powyższym regulaminem, może rozpocząć kompletowanie dokumentów aplikacyjnych oraz poszukiwania instytucji, w której chciał(a)by odbyć praktykę. 

  

WAŻNE: Uzyskanie potwierdzenia przyjęcia na praktykę do danej instytucji zagranicznej nie jest konieczne, aby aplikować o dofinansowanie. Jeśli jednak uda się znaleźć instytucję oferującą miejsce stażu należy uzyskać od niej wypełnione przez koordynatora/kę praktyki zagranicznej potwierdzenie przyjęcia na staż w formie [Internship Confirmation](https://erasmus.uj.edu.pl/documents/139673638/140339486/ERASMUS%2B+Internship+Confirmation.docx/98a7ad1f-db57-4953-a776-94458b151b60). 

Krok trzeci: Student/ka kompletuje następujące dokumenty: 

  

Obowiązkowe: 

* Wypełniony [Kwestionariusz Kandydata](https://erasmus.uj.edu.pl/documents/139673638/140339486/Erasmus%2B+Praktyki+KA103-2019/61402c81-87a7-42d7-b571-4092442f92bf) wraz z własnoręcznym podpisem oraz podpisem koordynatora/opiekuna ds. praktyk studenckich i dyrektora macierzystej jednostki kandydata/ki; 
* Aktualny życiorys (CV) w języku polskim lub angielskim; 
* Zaświadczenie o średniej ocen ważonej za dotychczasowy okres studiów wystawione przez sekretariat macierzystej jednostki; 
* Certyfikat językowy potwierdzający znajomość języka kraju odbywania stażu lub języka, w którym odbywać się będzie praktykę (np. certyfikat, zaświadczenie z JCJ, wpis z indeksu lub do suplementu dyplomu z podanym poziomem językowym) 

  

Opcjonalnie: 

* [Internship Confirmation](https://erasmus.uj.edu.pl/documents/139673638/140339486/ERASMUS%2B+Internship+Confirmation.docx/98a7ad1f-db57-4953-a776-94458b151b60), czyli potwierdzenie przyjęcia na praktykę wystawione przez instytucję przyjmującą; 
* Zaświadczenie o dodatkowej działalności studenckiej (działalność w kołach naukowych itp., udział w konferencjach, szkoleniach, szkołach letnich) oraz/lub wolontariackiej. 

  

Krok czwarty: W terminach rekrutacji student/ka wypełnia [online formularz zgłoszeniowy](https://forms.office.com/Pages/ResponsePage.aspx?id=6yYO676_0keekOvSQm28666Htyw5745OhMU4a4pnrklUOUdERTE1R0NSNjgzRU00ODdYSVVPSUhYOS4u), a następnie przesyła wszystkie wyżej wymienione dokumenty na adres: [erasmus@uj.edu.pl](mailto:erasmus@uj.edu.pl) 

  

Krok piąty: Student/ka czeka na wyniki rekrutacji, które będą ogłoszone odpowiednio: 

* Do ostatniego dnia każdego miesiąca, w którym przeprowadzana będzie kolejna rekrutacja.