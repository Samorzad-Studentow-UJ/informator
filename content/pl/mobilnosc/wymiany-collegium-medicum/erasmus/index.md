---
title: Erasmus +
stub: false
---
Collegium Medicum Uniwersytetu Jagiellońskiego obejmuje trzy wydziały: Wydział Lekarski, Wydział Nauk o Zdrowiu oraz Wydział Farmaceutyczny.  

Studenci Wydziału Lekarskiego mogą uczestniczyć w Programie Erasmus+, który umożliwia odbycie części studiów (od 3 do 12 miesięcy) w zagranicznej uczelni. W ramach programu stypendialnego studenci otrzymują dofinansowanie kosztów utrzymania oraz są zwolnieni z opłat za studia za granicą. Erasmus+ jest świetną okazją do zapoznania się z kulturą, tradycją oraz językiem danego kraju, a także pozwala na nawiązanie nowych znajomości.  

W programie mogą wziąć udział studenci IV oraz V roku kierunku lekarskiego w języku polskim i angielskim. Studenci VI roku studiów w języku polskim i angielskim mogą wziąć udział w projekcie wyłącznie w semestrze zimowym. Studenci III roku kierunku lekarskiego w języku polskim również mogą wziąć udział w programie, ale niezbędna jest zgoda Koordynatora Programu Erasmus+ na WL przed złożeniem aplikacji.  

Studenci kierunku lekarsko-dentystycznego mogą wziąć udział w projekcie na III oraz IV kierunku studiów oraz w semestrze zimowym V roku studiów.  

Do kryteriów klasyfikacji należy: średnia ważona ocen, która nie może być mniejsza niż 3,25, rozmowa kwalifikacyjna w języku angielskim lub w języku kraju docelowego oraz aktywność naukowa (obejmująca działalność w kołach naukowych, autorstwo artykułu w czasopiśmie lub autorstwo abstraktu konferencyjnego) i działalność społeczna (na którą składa się działalność w Radzie Samorządu Studentów Wydziału Lekarskiego CMUJ,  działalność w IFMSA oraz w Zarządzie STN).  Wszelkie aktywności, działalność w kole naukowym lub czynny udział w konferencjach powinny zostać potwierdzone odpowiednią dokumentacją.  

Do dokumentów wymaganych na etapie rejestracji w systemie USOSWeb należą: list motywacyjny w języku polskim oraz w języku obcym, CV obejmujące działalność naukową, społeczną i charytatywną, kierunek wyjazdu w ramach stypendium, deklaracja o znajomości języków obcych, deklaracja o odbyciu staży zagranicznych.  

Należy pamiętać, że student WL w ciągu wszystkich lat studiów może kształcić się na zagranicznych uczelniach przez dwa semestry, a w danym roku akademickim przysługuje tylko jeden wyjazd stypendialny.  

Oferta kierunku lekarskiego obejmuje wyjazdy do zagranicznych uczelni w: Austrii, Belgii, Czechach, Chorwacji, Francji, Danii, Hiszpanii, Niemiec, Portugalii, Słowacji, Słowenii, Włoch, Węgier. Na liście znajdują się jedne z najlepszych oraz najbardziej prestiżowych uniwersytetów, np. Aarhus Universiteit. Natomiast oferta kierunku lekarsko-dentystycznego obejmuje wyjazd do Hiszpanii, Słowacji, Włoch lub Norwegii.  

Obecnie Koordynatorem Programu Erasmus+ na Wydziale Lekarskim jest doktor Mateusz Rubinkiewicz.  

W ubiegłych latach studenci III, IV oraz V roku mieli możliwość odbycia praktyk wakacyjnych w ośrodkach w Rosji, Białorusi, Ukrainie oraz w Niemczech.  

Więcej informacji: [Wydział Lekarski (uj.edu.pl)](https://wl.cm.uj.edu.pl/studenci/wyjazdy-zagraniczne-studentow/) 

Na Wydziale Lekarskim istnieje również Program Mobilności Studentów Uczelni Medycznych (MOSTUM). Warunkiem aplikacji jest uzyskanie przez studenta w dotychczasowym toku studiów średniej minimum 4,0.  

Szczegółowe informacje oraz regulamin tego programu można odnaleźć na stronie: [Wydział Lekarski (uj.edu.pl)](https://wl.cm.uj.edu.pl/studenci/krajowe-programy-wymiany-studentow/) 

WYDZIAŁ FARMACEUTYCZNY  

Kryteria klasyfikacji dla studentów wydziału farmaceutycznego są podobne jak dla studentów Wydziału Lekarskiego.  

W programie mogą brać udział studenci jednolitych studiów magisterskich na kierunku farmacja oraz analityka medyczna (od III do V roku) oraz studenci studiów II stopnia na kierunku kosmetologia (II rok).  

Oferta Wydziału Farmaceutycznego obejmuje takie kraje jak: Czechy, Finlandia, Francja, Hiszpania, Holandia, Islandia, Niemcy, Portugalia, Słowenia, Turcja, Węgry, Wielka Brytania oraz Włochy.  

Więcej informacji: [Wydział Farmaceutyczny (uj.edu.pl)](https://farmacja.cm.uj.edu.pl/pl/wspolpraca/wspolpraca-dydaktyczna/erasmus/) 

Na Wydziale Farmaceutycznym istnieje również możliwość wzięcia udziału w bezpłatnym oraz niezależnym Programie MOST, który oferuje studiowanie przez semestr lub cały rok akademicki na jednym z dwudziestu polskich uniwersytetów.  

Więcej informacji:  <http://most.amu.edu.pl/index.php/strona-glowna>