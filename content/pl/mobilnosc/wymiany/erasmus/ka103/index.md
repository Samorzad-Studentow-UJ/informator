---
title: Erasmus KA 103
stub: false
---
Program Erasmus KA103 to prawdopodobnie najbardziej upowszechniona forma wymian dostępna dla studentów Uniwersytetu Jagiellońskiego. Oferta obejmuje uczelnie ze wszystkich krajów Unii Europejskiej oraz krajów partnerskich.  

Rekrutacja jest w dwóch terminach:  

\- główny - styczeń/luty 

\- dodatkowy/uzupełniający - wrzesień 

Każda jednostka UJ ma swoją listę uczelni partnerskich. Dostępna jest ona w USOSie, w zakładce Dla Studenta>Wymiana zagraniczna>Oferta wyjazdów. Następnie należy wybrać swoją jednostkę, gdzie znajdziemy listę dostępnych dla nas uczelni.  

Każda jednostka ma swoje własne wymagania co do wyjazdu i zawartości aplikacji. Najlepiej sprawdzić to na stronie swojej jednostki, jak wygląda proces w całości. Jeśli taka informacja się tam nie znajduje, kontaktujcie się bezpośrednio z koordynatorem programu Erasmus w swojej jednostce.  

Jeżeli nie wiecie, kto pełni tę funkcję, sprawdźcie na tej stronie: https://erasmus.uj.edu.pl/coordinator 

 

**Proces rekrutacji:** 

 

1. Złożenie wniosku przez USOSa. W aplikacji należy zawrzeć następujące informacje: 

a) Dokąd chcesz jechać? - wybór uczelni, do której chcemy wyjechać. Można wybrać maksymalnie 3. Należy je ustawić priorytetowo, tak, że z numerem 1, będzie uczelnia na której najbardziej nam zależy. 

b) Jakie znasz języki obce? - przedstawienie znajomości języków obcych razem z poziomem komunikatywności, przy czym jeden z języków (w którym będą prowadzone zajęcia na uczelni przyjmującej) na poziomie min. B2. 

c) Przedmioty z ocenami - w zależności od jednostki, ich wymagana ilość może być różna 

d)*Opinia pracownika naukowego - nie jest wymagana w każdej jednostce. Należy wybrać pracownika naukowego, który wystawi nam opinię. Nie musi on być z jednostki macierzystej. Może być to dowolny pracownik naukowy z UJ. Dostanie on powiadomienie w systemie USOS. Po wypełnieniu wniosku przez pracownika naukowego, dostaniecie powiadomienie i potwierdzenie. 

e) Wymagane dokumenty - sekcja ta wymaga największej ilości wkładu i to głównie ona decyduje o przyznaniu wyjazdu. Nie można dosłać plików z danymi dokumentami po rekrutacji, należy wszystko wpisywać w okienkach w USOSie. Zawiera kilka pozycji: 

\- życiorys w języku polskim i angielskim - czyli po prostu CV 

\- list motywacyjny w języku polskim i angielskim - umotywowanie waszej aplikacji na dane uczelnie. Adresowane do komisji kwalifikacyjna Programu Erasmus jednostki, z której planujecie wyjazd 

\- staże zagraniczne - jeśli uczestniczyliście wcześniej (podczas studiów lub w szkole średniej) w programie Erasmus lub innej wymianie zagranicznej, to jest to miejsce aby o tym napisać 

\- inne doświadczenia - działaność w wolontariatach, organizacjach studenckich, kołach naukowych, organizacja konferencji, wydarzeń 

f) Program studiów, z którego ubiegasz się o wyjazd 

g) Poprzednie wyjazdy Erasmus - jeżeli wcześniej, w czasie trwania studiów, uczestniczyliście w programie wymiany Erasmus, musicie tu to uwzględnić 

 

2. Kwalifikacja i przyznanie wyjazdów w systemie USOSweb - następuje ok. tygodzień po złożeniu aplikacji (może być kilka dni po terminie znajdującym się na stronie DOSZu) 

 

3. Odwołania, wyjazdy w ramach innej jednostki - procedury odwoływawcze i przyznawanie wyjadzów w ramach innej jednostki, niż macierzysta 

 

4. Ostateczne zatwierdzenie wyjazdu w USOSweb  

 

**Rekrutacja na wyjazd z innej jednostki, niż macierzysta** 

 

\- Tylko w wyjątkowych i uzasadnionych przypadkach! (wg DOSZu, tak naprawdę nikt nie wie co to znaczy) 

\- Wniosek przez system USOSweb należy złożyć w ramach swojej jednostki aplikując na inną alternatywną uczelnię. 

\- Nie ma możliwości złożenia wniosku przez system USOSweb do jednostki innej niż macierzysta. 

\- O miejsce ubiegać się można w procedurze odwoławczej, pod warunkiem, że miejsca nie zostaną wykorzystane przez studentów macierzystych. Sprawdź koniecznie terminarz rekrutacji w poszczególnych jednostkach. 

\- Aby ubiegać się o wyjazd z puli innego instytutu/wydziału niż macierzysta jednostka należy uzyskać: 

\- Zgodę uczelni zagranicznej na przyjęcie na program Erasmus+ studenta z innej jednostki niż przewiduje to umowa (zgoda może być mailowa) 

\- Zgodę Koordynatora jednostki macierzystej  

\- Zgodę Koordynator jednostki, z której chcemy ubiegać się o wyjazd. W tym celu należy dostarczyć mu zgodę koordynatora macierzystego oraz dopytać jakie dokumenty należy do niego złożyć i w jakim terminie. 

 

Podpisaną zgodę przez obydwu koordynatorów należy dostarczyć do DOSZ, ul. Ingardena 6 pokój 1.19. 

Koordynator może w ogóle nie udostępniać swoich miejsc dla studentów spoza jednostki. 

 

**Czas trwania stypendium i przedłużanie go** 

 

Można wyjechać na jeden semestr (zimowy lub letni) lub na cały rok akademicki. Niektóre uczelnie oferują tylko wyjazdy semestralne. 

1 semestr = 5 miesięcy 

1 rok akademicki = 10 miesięcy 

 

PROTIP: Informacja o liczbie miesięcy, dostępna na USOSie po kliknięciu w wybraną uczelnię, to cały kapitał mobilności oferowany przez uczelnię przyjmującą.  

 

Co to znaczy? 

 

Jeżeli napisane jest, Liczba miejsc: 1 i Miesięcy: 5/6, wówczas wyjazd możliwy jest na jeden semestr, dla jednej osoby studiującej. 

Jeżeli napisane jest, Liczba miejsc: 1 i Miesięcy: 10/11/12, wówczas wyjazd możliwy jest na rok akademicki, dla jednej osoby studiującej. 

Jeżeli napisane jest, Liczba miejsc: 2 i Miesięcy: 10/11/12, wówczas wyjazd jest możliwy na jeden semestr, dla dwóch osób lub roczny, dla jednej osoby studiującej. itd. 

 

**Przedłużenie stypendium** 

 

Chęć przedłużenia należy zgłosić do DOSZ najpóźniej w przeciągu 4 miesięcy od momentu rozpoczęcia stypendium przesyłając dokument "Zgoda na przedłużenie" podpisany przez koordynatora uczelni zagranicznej oraz wydziałowego/instytutowego koordynatora UJ. Przedłużyć można wyjazd tylko z semestru zimowego na cały rok akademicki (semestr zimowy i letni). 

 

**Skrócenie długości pobytu stypendium** 

 

Istnieje możliwość skrócenia całorocznego stypendium tylko na wyjazd na jeden semestr. W tym celu musisz złożyć do nas pisemną rezygnację z jednego semestru. 

 

 

**Rezygnacja ze stypendium** 

 

W celu dokonania rezygnacji z przyznanego stypendium należy złożyć osobiście lub przesłać skan oświadczenia o rezygnacji do DOSZ.  

 

**Przed wyjazdem** 

 

Udało się! Przyznali wam wyjazd. Przed wyjazdem, należy dopełnić formalności. Zawierają się w nich następujące dokumenty (wszystkie templatki znajdziecie na stronie https://erasmus.uj.edu.pl/outgoing/ka103): 

 

\- Learning Agreement for Studies, część Before the Mobility (podpisany przez koordynatora UJ i zagranicznego). W przypadku różnic programowych zobowiązany jesteś do wypełnienia Aneksu do LAS 

\- Podpisanie umowy finansowej w DOSZ 

\- Dostarczenie Formularza Danych Bankowych 

\- Dostarczenie kserokopii karty EKUZ 

\- Dostarczenie kserokopii dodatkowego ubezpieczenia zdrowotnego (ubezpieczenie kosztów leczenia)  

\- Rejestracja w systemie Odyseusz 

\- Wpis na kolejny rok akademicki 

\- Wypełnienie testu językowego OLS 

 

Wypłata stypendium jest zlecana w momencie, gdy student zgłosi w DOSZ dopełnienie formalności. Stypendium wpłynie na konto w terminie do dwóch tygodni od momentu zgłoszenia. 

 

**Rozliczenie wyjazdu** 

 

Każdy stypendysta programu Erasmus+ rozlicza się w dwóch miejscach:  

 

\- W Dziale Obsługi Studentów Zagranicznych (DOSZ) 

\- W swoim wydziale/instytucie 

\- Informacja na temat procedury zaliczania okresu studiów zrealizowanego za granicą dostępna jest u koordynatora instytutowego/wydziałowego. 

Wymagane są KOPIE następujących dokumentów (oryginały można zatrzymać dla siebie!). W biurze DOSZu nie kserują, dlatego należy przynieść gotowe kopie dokumentów: 

 

\- Learning Agreement for Studies: wymagane części: "Before the Mobility", "During the Moblility" - jeśli były zmiany oraz  "After the Mobility" (LAS) - dokument/y muszą być kompletnie podpisane. Wymagane są następujące podpisy:  

\- osoby studiującej   

\- polskiego koordynatora instytutowego/wydziałowego   

\- zagranicznego koordynatora 

Dokumenty z brakiem któregokolwiek podpisu NIE będą przyjmowane. 

 

\- Transcript of records - dokument ten wystawia uczelnia zagraniczna po zdaniu wszystkich przedmiotów. Transcript of records = Tabela C w After the Mobility. 

\- Confirmation of stay - dokument musi zawierać daty przyjazdu i wyjazdu z uczelni zagranicznej. Akceptowane są również inne zamienniki pod warunkiem, że widnieją na nim daty przyjazdu i wyjazdu (dd/mm/rrrr) 

\- Wypełnienie raportu on-line MT+ - wezwanie do wypełnienia wysyłane jest automatycznie z Mobility Tool+ na adres e-mailowy. Uwaga: Ankietę należy tylko wypełnić i wysłać, NIE drukować. Po wysłaniu ankiety na swojego maila każdy powinien otrzymać potwierdzenie wypełnienia ankiety. 

\- Wypełnienie testu językowego po powrocie ze stypendium 

 

Rozliczyć należy się do 30 dni po zakończeniu pobytu w uczelni partnerskiej. Dokumenty te można dostarczyć osobiście, mailowo lub przesłać pocztą tradycyjną. Należy dostarczyć KOMPLET dokumentów; 

Jeśli uczelnia partnerska wydaje z opóźnieniem Transcript of records przedłużamy rozliczonie do miesiąca. 

  

 

W przypadku wyjazdu na jeden semestr: 

 

\- stypendium wypłacane jest w 2 ratach; 

\- I rata wypłacana jest przed wyjazdem i jej wysokość odpowiada 120 dniom pobytu na uczelni zagranicznej; 

\- II rata wypłacana jest po rozliczeniu się ze stypendium czyli dostarczeniu kompletu dokumentów i wypełnieniu testu i ankiety on-line. Dodatkowo należy potwierdzić na dokumencie Confirmation of stay, że długość pobytu na uczelni zagranicznej wynosiła nie mniej niż 150 dni. W przypadku krótszego pobytu stypendium II rata zostanie pomniejszona lub nie będzie wypłacana; w przypadku pobytu krótszego niż 120 dni stypendysta wyzwany będzie do częściowego zwrotu stypendium. 

\- stypendium wyliczane jest co do dnia długości pobytu za pomocą Mobility Tool+ lecz orientacyjnie można sprawdzić za pośrednictwem kalkulatora długości pobytu. 

Jeśli ktoś przedłuża stypendium o kolejny letni semestr rozlicza się rocznie. 

 

W przypadku wyjazdu na cały rok akademicki: 

 

\- stypendium wypłacane jest w 3 ratach; 

\- I rata wypłacana jest przed wyjazdem i jej wysokość odpowiada 150 dniom pobytu na uczelni zagranicznej; 

\- II rata wypłacana jest przed rozpoczęciem się semestru letniego i jej wysokość odpowiada 120 dniom pobytu na uczelni zagranicznej 

\- III rata wypłacana jest po rozliczeniu się ze stypendium czyli dostarczeniu kompletu dokumentów i wypełnieniu testu i ankiety on-line. Dodatkowo należy potwierdzić na dokumencie Confirmation of stay, że długość pobytu na uczelni zagranicznej wynosiła nie mniej niż 300 dni. 

W przypadku krótszego pobytu stypendium III rata zostanie pomniejszona lub nie będzie wypłacana; w przypadku pobytu krótszego niż 270 dni stypendysta wyzwany będzie do częściowego zwrotu stypendium. 

\- Stypendium wyliczane jest co do dnia długości pobytu za pomocą Mobility Tool+ lecz orientacyjnie można sprawdzić za pośrednictwem kalkulatora długości pobytu. 

 

**Wysokość stypendium** 

 

Studenci mogą otrzymać dofinansowanie UE jako wkład w ich koszty podróży i utrzymania ponoszone w czasie studiów za granicą. Kwoty te są określane przez Narodowe Agencje. 

Dofinansowanie UE przyznane studentom będzie zależało od kierunku ich mobilności zgodnie z poniższymi wytycznymi: 

 

Grupa 1 (Dania, Finlandia, Irlandia, Islandia, Liechtenstein, Luksemburg, Norwegia, Szwecja) - mobilność do krajów o zbliżonych kosztach utrzymania: studenci otrzymają dofinansowanie UE w przedziale kwot wyższych. Kwota dofinansowania: 520 euro/miesiąc. 

Grupa 2 (Austria, Belgia, Cypr, Francja, Grecja, Hiszpania, Holandia, Malta, Niemcy, Portugalia, Włochy) - mobilność do krajów o wyższych kosztach utrzymania: studenci otrzymają dofinansowanie UE w przedziale kwot średnich. Kwota dofinansowania: 500 euro/miesiąc. 

Grupa 3 (Bułgaria, Chorwacja, Czechy, Estonia, Macedonia Północa, Litwa, Łotwa, Rumunia, Słowacja, Słowenia, Serbia, Turcja, Węgry) - mobilność do krajów o niższych kosztach utrzymania: studenci otrzymają dofinansowanie UE w przedziale kwot niższych. Kwota dofinansowania: 450 euro/miesiąc. 

 

Przydatne linki: <https://erasmus.uj.edu.pl/outgoing/ka103>