---
title: Wymiany bilateralne
stub: false
---
Wymiana bilateralna UJ to wymiana dostępna zarówno dla studentów studiów stacjonarnych, jak i niestacjonarnych, realizowana w ramach zawartych przez UJ porozumień o współpracy międzynarodowej. Oferuje wyjazdy do 23 różnych krajów na 7 kontynentach, gdzie znajduje się łącznie 50 dostępnych do wyboru uniwersytetów. Wymiana bilateralna obejmuje wyjazdy krótkoterminowe (do 30 dni, dotyczą krajów Europy) i wyjazdy długoterminowe (do jednego roku) zgodnie z zapisami poszczególnych porozumień bilateralnych. Dodatkowo poza standardowymi wyjazdami studenci mogą w jej ramach pojechać do szkół letnich jak Uniwersytet w Heidelbergu czy Uniwersytet w Cambridge. Jest to okazja do zyskania niezapomnianych wrażeń, zdobycia umiejętności językowych oraz poznania innych kultur. O wyjazdy mogą się ubiegać studenci i doktoranci UJ, którzy spełniają 3 główne warunki: 

a) w momencie starania się o wyjazd są studentami UJ na:  

* II roku studiów pierwszego stopnia, 
* I roku studiów drugiego stopnia, 
* II-IV roku jednolitych studiów magisterskich, 
* oraz I-III roku studiów trzeciego stopnia; 

b) mają średnią ważoną ocen ze wszystkich lat studiów nie niższą niż 4,00; 

c) posiadają znajomość języka wykładowego wybranej uczelni (na poziomie min. B2, w niektórych przypadkach uczelnia może wymagać wyższego poziomu znajomości języka). 

Rekrutacja na wymianę bilateralną odbywa się dwa razy w roku (zazwyczaj jest to pierwszy termin wiosną oraz nabór dodatkowy jesienią – dokładny termin zależy od konkretnej uczelni). Aby ubiegać się o wyjazd w ramach wymiany bilateralnej należy złożyć list motywacyjny uzasadniający nasze chęci wyjazdu wraz z innymi wymaganymi dokumentami (m. in. opinia opiekuna roku/promotora/wykładowcy, zaświadczenia o średniej ważonej z poprzednich lat studiów czy o ukończonych kursach językowych lub ewentualnej działalności w organizacjach studenckich). Po dostarczeniu dokumentów odbywa się dwuetapowy konkurs na wymianę bilateralną. Pierwszym etapem jest stworzenie listy rankingowej na podstawie oceny kandydatów pod kątem takich kryteriów jak wyniki w nauce (średnia), znajomość języka, list motywacyjny oraz aktywność w środowisku naukowym i organizacjach studenckich. Drugim etapem jest akceptacja studenta przez uczelnię partnerską. Warto wspomnieć, że niektóre dokumenty, które wymaga uczelnia partnerska, należy także donieść już po pomyślnie zakończonym procesie rekrutacji, na co zazwyczaj student ma czas do określonego przez uczelnię terminu.  

Wyjazd jest możliwy po otrzymaniu potwierdzenia przyjęcia z uczelni partnerskiej. Co ważne, uczestnicy wymiany są ubezpieczani przez UJ (koszty leczenia i od następstw nieszczęśliwych wypadków podczas zagranicznych podróży służbowych) w firmie wyłonionej w drodze przetargu. Osoby, które rezygnują z przyznanych im wyjazdów, zobowiązane są do niezwłocznego pisemnego powiadomienia o tym Działu Współpracy Międzynarodowej, ponieważ nie ma możliwości przesuwania wyjazdów na następny rok. Przed wyjazdem student musi uzgodnić program mobilności (plan studiów) z instytucją partnerską (uczelnią, na którą wyjeżdża) oraz przedstawicielami UJ (opiekun roku/wykładowcy), ponieważ w czasie wymiany poza zajęciami na uczelni za granicą student musi zaliczyć także przedmioty z UJ, które nie mają tam odpowiedników. Studenci sami wybierają interesujące ich zajęcia na uczelni partnerskiej, ale muszą być one zgodne z wymogami programowymi na UJ. Rejestracja na zajęcia zależy od ich dostępności i warunków postawionych przez uczelnię przyjmująca. Studenci mogą zaproponować alternatywne wersje przedmiotów nauczanych w kraju, ale zawsze należy brać pod uwagę ich zgodność z programem nauczania i ilość punktów ECTS, która może się zmniejszać jeżeli przedmiot nie zgadza się programowo z tym na polskiej uczelni. Przedstawiciel jednostki UJ (opiekun roku/wykładowcy) jest odpowiedzialny za zatwierdzenie planu studiów studenta przed wyjazdem do przyjmującej go instytucji, aby uznano jego efekty kształcenia po powrocie do kraju i student nie musiał ponownie zaliczać niektórych przedmiotów na UJ. 

UJ pokrywa koszty związane z ewentualnym czesnym na uczelni partnerskiej, koszt wizy (jeśli jest potrzebna), najbardziej ekonomicznej podróży, ubezpieczenia oraz oferuje jedną dietę dojazdową – pozostałe koszty leżą w gestii studenta. Po przyjęciu na wymianę należy w związku z tym złożyć w Dziale Współpracy Międzynarodowej w Sekcji ds. Współpracy Międzynarodowej [umowę finansową](https://dwm.uj.edu.pl/documents/1333512/38935669/Umowa+na+wyjazd+s_d+2020-2021_v_ost_05_03_2021_nowe_peln.docx/b810bd88-75bf-4094-ade9-739f6a44bb46) (w 2 podpisanych przez uczestnika wymiany egzemplarzach) oraz w Sekcji ds. Wyjazdów Zagranicznych [wniosek wyjazdowy](https://dwm.uj.edu.pl/documents/1333512/38935669/wniosek_wyj_01_04_2020.docx/d34af7f7-acde-400f-8905-8e0934c24d3a) (wraz z [oświadczeniem o wyjeździe](https://dwm.uj.edu.pl/documents/1333512/38905133/O%C5%9Bwiadczenie+%E2%80%93+urlop+naukowy%2C+doktoranci+i+studenci/a10b0610-6de5-46b4-a433-9b969cd86248)), w którym muszą zostać uzupełnione wszystkie wymagane informacje, w tym koszty związane z uczestnictwem w wymianie, wypłacane przez UJ (opłata za wizę, bilety lotnicze czy dietę dojazdową). 

Każdy uczestnik wymiany bilateralnej zobowiązany jest do rozliczenia swojego wyjazdu w ciągu 14 dni od powrotu do kraju. Rozliczenia należy dokonać w DWM w Sekcji ds. Wyjazdów Zagranicznych. Po zrealizowaniu wyjazdu zagranicznego studenci są zobowiązani przesłać do DWM sprawozdanie z pobytu na wyjeździe w j. angielskim (ok. 4000 znaków ze spacjami lub 1 strona) w ciągu 14 dni od zakończenia pobytu na uczelni zagranicznej. Po powrocie student ma 14 dni na zaliczenie przedmiotów wedle wcześniej uzgodnionej z wykładowcami formy (najlepiej, aby forma zaliczenia była ustalona na piśmie).