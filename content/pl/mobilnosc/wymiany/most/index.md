---
title: MOST
stub: false
---


MOST to program mobilności studentów i doktorantów. Umożliwia studiowanie przez semestr lub cały rok akademicki na jednym z dwudziestu polskich uniwersytetów.  

Udział w Programie jest bezpłatny i niezależny od trybu studiów. MOST daje możliwość:  

* realizacji programu studiów na uczelni innej niż macierzysta;  
* wyboru dodatkowych, związanych z zainteresowaniem Studentki/Studenta, zajęć dydaktycznych;  
* nawiązania kontaktu ze specjalistami w danej dziedzinie, pracującymi na uczelni innej niż macierzysta;  
* korzystania z księgozbioru innej uczelni, wykonywania kwerend bibliotecznych poza ośrodkiem macierzystym;  
* prowadzenia badań do pracy seminaryjnej, magisterskiej, czy dysertacji doktorskiej w środowisku powiązanym z przedmiotem analiz;  
* nawiązania kontaktów ze środowiskiem naukowym innego wydziału, instytutu, katedry;  
* wykazania się, także przed przyszłym pracodawcą, umiejętnością adaptacji do nowych warunków, mobilnością.  

 Uniwersytety biorące udział w programie MOST: 

* Katolicki Uniwersytet Lubelski Jana Pawła II  
* Uniwersytet im. Adama Mickiewicza w Poznaniu  
* Uniwersytet Gdański 
* Uniwersytet Jagielloński w Krakowie 
* Uniwersytet Jana Kochanowskiego w Kielcach 
* Uniwersytet Kard. S. Wyszyńskiego w Warszawie 
* Uniwersytet Kazimierza Wielkiego w Bydgoszczy 
* Uniwersytet Łódzki 
* Uniwersytet Marii Curie-Skłodowskiej w Lublinie 
* Uniwersytet Mikołaja Kopernika w Toruniu 
* Uniwersytet Opolski 
* Uniwersytet Papieski Jana Pawła II w Krakowie 
* Uniwersytet Rzeszowski 
* Uniwersytet Szczeciński 
* Uniwersytet Śląski w Katowicach 
* Uniwersytet w Białymstoku 
* Uniwersytet Warmińsko-Mazurski w Olsztynie 
* Uniwersytet Warszawski 
* Uniwersytet Wrocławski 
* Uniwersytet Zielonogórski 

  

Warunki uczestnictwa: 

* Ukończenie drugiego semestru jednolitych studiów magisterskich / drugiego semestru studiów I stopnia / pierwszego semestru studiów II stopnia 
* Ukończenie pierwszego roku studiów doktoranckich 
* Konieczność zaliczenia roku lub semestru poprzedzającego okres studiów na danej uczelni lub uzyskanie zgody na warunkowe kontynuowanie studiów 

Uczestnikiem Programu MOST można być maksymalnie przez okres jednego roku akademickiego. 

 Student/Studentka nie może w ramach uczestnictwa w programie studiować na innym kierunku swojego uniwersytetu macierzystego. 

Rekrutacja: 

* Na semestr zimowy i cały rok akademicki – od 15 kwietnia do 15 maja; 
* Na semestr letni – od 31 października do 30 listopada. 

Poprzez system IRK Programu MOST (https://most.uka.uw.edu.pl) można zapoznać się z ofertą Programu oraz dokonać rejestracji. 

Kryteria kwalifikacji obejmują: 

* Liczbę miejsc zgłoszoną do oferty Programu MOST przez poszczególne uniwersytety oraz liczbę zainteresowanych poszczególnymi kierunkami Studentów; 
* Ustalanie rankingu dokonywane przez dziekanat uczelni macierzystej, a więc przyznawanie punktów premiowych poszczególnym kandydaturom, w przypadku ubiegania się kilku osób z danego wydziału/instytutu/kierunku o dane miejsce z oferty odbywa się w oparciu o średnią ocen z całego toku studiów oraz w oparciu o udokumentowane osiągnięcia naukowe, zaangażowanie w działalność na rzecz społeczności akademickiej, osobistą motywację Studentki/Studenta; 
* List motywacyjny - jego stworzenie nie jest warunkiem uczestnictwa w rekrutacji. Studentka/Student może go załączyć do wniosku, przekazywanego koordynatorowi uniwersyteckiemu, który następnie przekaże on Uniwersyteckiej Komisji Akredytacyjnej. List taki zaleca się sporządzić w sytuacji ubiegania się o miejsce na wymianie na jednym z kierunków cieszących się dużym zainteresowaniem (np. prawo, psychologia, dziennikarstwo, zarządzanie, szczególnie na UW, UJ, UAM, UG).